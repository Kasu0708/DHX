# E-arved hajusale dokumendivahetusele üleminekul

31.10.2016

Käesolev dokument selgitab, mida e-arvete töötlejad peavad teadma ja tegema seoses avaliku sektori üleminekuga hajusale dokumendivahetusele.

Ülemineku peamised osad on: a) dokumendivahetusprotokolli DHX kasutuselevõtmine dokumente vahetavates süsteemides; 2) dokumendivahetuskeskuse (DVK) sulgemine.

Ülemineku ettevalmistusi on tehtud 2015. aastast. Praeguseks on välja töötatud ja kinnitatud protokoll DHX (https://e-gov.github.io/DHX/). Protokolli rakendamist hõlbustavad tarkvarakomponendid (DHX adapter jm) valmivad 2016. a lõpuks. Koostatakse ja avaldatakse üleminekukava ja juhised (veebruar 2017. a). Üleminek algab praegu veel kindlaks määramata kuupäeval, eeldatavalt 2017. a aprillis ja kestab 2018. a lõpuni.

DHX saab universaalseks, turvaliseks elektrooniliste dokumentide vastuvõtmise ja saatmise kanaliks. Prognoosime, et valdav enamus asutusi võtab DHX-i kasutusele, eelkõige dokumendihaldus-süsteemides (DHS). (DHX-i võib kasutada ka muudes dokumente vahetavates süsteemides).

DHX-i võib edukalt kasutada e-arvete edastamiseks (e-arve on käsitletav dokumendiliigina).

Sellest lähtudes prognoosime, et paljud asutused, aga ka e-arve edastusteenuse osutajad (nn „operaatorid“) soovivad DHX-i kasutada e-arvete edastamiseks.

## e-arve saatmine 

Dokumendi edastamisel DHX-i protokolli kohaselt tuleb dokument asetada avaliku sektori metandmete kapslisse.

## e-arved üleminekul DHX protokollile

DHX-i disainil oli eesmärgiks, et protokoll peab olema "e-arvete liiklust võimaldav - lahenduses peab säilitama senise DVKga samaväärse võimaluse töödelda e-arveid."

E-arve edastamiseks DHX protokolliga tuleb e-arve paigutada dokumendivahetuse kapsli sisse. 

DHX ei reguleeri e-arvete saatmist enamas ulatuses.

Üleminekuperioodil tagab DVK:
1) vana, "DVK protokolliga" sissetulnud e-arve edastamise DHX- võimekuse loonud asutusele, vastavalt DHX protokollile.
2) DHX protokolliga sissetulnud e-arve edastamise asutusele, kes ei ole veel DHX-le üle läinud.
